# -*- mode: mandoku-view; -*-
#+TITLE: 林登州集
#+DATE: 2015-08-25 00:16:17.870331
#+PROPERTY: ID KR4e0015
#+PROPERTY: BASEEDITION WYG    
#+PROPERTY: JUAN 卷二十二
<pb:KR4e0015_WYG_022-1a>¶
欽定四庫全書¶
　林登州集巻二十二¶
　　　　　　　　　　　　　明　林弼　撰¶
　説¶
　　宗澤字徳濬字説¶
陳生名宗澤既冠賔友字以徳濬求予説其義予告之¶
曰子不見夫水乎濬則深深則有本有本則達而無窮¶
所澤者逺矣然水之澤其濬之也以力宗之澤其濬之¶
<pb:KR4e0015_WYG_022-1b>¶
也以徳徳愈濬則澤愈長而不斬矣今夫祖宗生民之¶
始本一人也猶水之源也子孫支分派衍有大宗焉有¶
小宗焉則水之流也祖宗以徳而導之子孫不以徳而¶
濬之則爾宗之澤不幾于泯乎賓友之命子者良有以¶
也抑吾聞子朱子得濓洛淵源之學我北溪先生實涵¶
泳之而接其派焉陳氏詩書之澤有自來矣雖君子五¶
世而斬生能以徳濬之期不斬者將不啻于五世也勉¶
旃哉¶
<pb:KR4e0015_WYG_022-2a>¶
　　士伯字說¶
監察御史孔君士伯謂弼曰某忝聖裔於世為五十六¶
名之行為希故以希普名字之行為士因字曰伯或病¶
伯之義於普無所當而余不欲易也子幸繹而廣之庶¶
有復於或者之言也予曰古人之於字代其名焉耳非¶
必有求於深義也求深義而務美稱者後世之惑也生¶
人無窮美稱容有既也而可以一一得哉故伯仲叔季¶
古人通字焉今夫伯之言長也茍究而言之則在天之¶
<pb:KR4e0015_WYG_022-2b>¶
徳曰元在時之行曰春在人之性曰仁在昆弟之次則¶
居仲叔季之先者也元長於天而實統乎四徳春長於¶
時而實貫乎四序仁長於性而實兼乎四端譬則伯氏¶
之長而首以若仲若叔若季也夫一元運於無朕而流¶
行乎四時物之生生不窮皆其善之長者為之也天之¶
施可謂普矣猶之人也以不忍人之心恒存乎中則内¶
而親親外而仁民逺而及物皆是道也其所施者不既¶
普乎易曰見龍在田徳施普也然則欲普於施非天徳¶
<pb:KR4e0015_WYG_022-3a>¶
之長不能與也於伯之義果無所當乎子之字也取之¶
近則為古人之通稱推之逺則合天徳之奥義字無過¶
此也士伯作曰字祝於友禮也子之言其庶矣請書以¶
為説¶
　　積中字説¶
蜀郡張君積中謂弼曰某不敏㓜而父名以著而賔友¶
命以今字敢求子言以廣其義庶知所以勉也弼曰有¶
㫖哉天下之理未有不積而能著者也未有著於外而¶
<pb:KR4e0015_WYG_022-3b>¶
不繇於中者也天之積氣極其高也故日月星辰著其¶
明地之積氣極其厚也故山川草木著其文君子之徳¶
和順之積於中者有充實之美則英華發於外者有光¶
輝之大夫學之積也則表裏如一矣南山之松其長千¶
仞其始也尋尺而已耳幹而枝條而葉隂被數十畝繇¶
其根之盤於地者深矣仁義禮智根於心則充於外者¶
睟面盎背而施四體易曰黄中通理詩曰維其有之是¶
以似之蓋君子之自修固不期於外見而自不能不見¶
<pb:KR4e0015_WYG_022-4a>¶
譬之衣錦尚絅雖闇然而日章焉君學優於躋仕其所¶
積者固已發於事業矣光明俊偉以無負於賓友之祝¶
奚庸予言之贅哉姑述儒先緒論以為説或杯水溟渤¶
之一助云耳¶
　　友聞字説¶
吾友蜀郡趙君友聞謂弼曰直不敏㓜而父命之名曰¶
直冠而賔友字之曰友聞今既壯矣行己之道未得友¶
直之要取友之道未盡友聞之益恒恐有愧若名與字¶
<pb:KR4e0015_WYG_022-4b>¶
而有負吾親與賔友之所以期我者先生幸有言以廣¶
其義庶亦多聞之一助也弼竊惟吾夫子言益者三友¶
友直為首友諒次之友多聞又次之則直與多聞皆在¶
取友今趙君之言則以直在己多聞在人不幾於戾聖¶
人之㫖乎噫吾固知君之有見矣夫朋友以信為本茍¶
為不信則己不直吾恐多聞之士將不與之友矣是故¶
夫子言無友不如己者必先之以主忠信蓋在己者直¶
然後取友必端而多聞之士樂告以善道此所以日進¶
<pb:KR4e0015_WYG_022-5a>¶
於明也然則直内以敬所以謹於己也友于多聞所以¶
資於人也已既直矣繇是友於直而聞其過友於諒而¶
進於誠友於多聞而進於明皆繇已有以致之也昔者¶
子濯孺子庾公之斯其事無足稱者孟子取其端人取¶
友必端之言親友之所以期友聞者蓋必先於是不待¶
予言之贅也予姑効一得之愚云爾友聞善學能文辭¶
不妄交遊以才操舉湖廣憲使其祖若父皆歴官外郡¶
世澤有自云¶
<pb:KR4e0015_WYG_022-5b>¶
　　常平道人説¶
丹陽童先生以常平道人自號序而贊之者非一辭矣¶
復質其説於弼弼曰噫平不易能也常平又豈易能哉¶
夫無險無陂之謂平不低不昻之謂平無險無陂其體¶
也不低不昻其用也是故其静以宅心也湛然虚明如¶
水之止險陂無自而生焉其動以制事也的然如權衡¶
之稱物移前却後隨其輕重以為低昻莫不適其平焉¶
彼衆人者非不知平之足貴也溺於一己之私雖能暫¶
<pb:KR4e0015_WYG_022-6a>¶
平而不能久故行險徼幸無不至君子則不然内有常¶
也故心無時而不平外有常也故事無處而不平暫不¶
足言矣蓋平而常平則内無城府外無町畦無適而非¶
斯道之正譬之康莊九逵如砥如矢車安馬閑一驟而¶
千里其視羊腸詰屈輪摧軸折跬步之間足跲而脅息¶
其勞逸難易百相邁也嗟夫洪範平康正直為三徳之¶
首而三徳實五福之本先生學以達政嘗仕郡幕其立¶
心與制事持平以畫諾所積者厚矣宜夫順坤葆和年¶
<pb:KR4e0015_WYG_022-6b>¶
及耆艾壽考康寧以享榮養其食好徳之報蓋未有涯¶
也公名元善今以子亨貴推恩為吏部郎中云¶
　　天淵説¶
浮屠溥師自號曰天淵求予説其義予曰子以是號必¶
知其說矣奚庸予之贅哉予之所知儒論耳子之教不¶
能知也子不窮其所當知而求其所不必知能知而不¶
自衍其説反求其説於不能知者焉何子之厭常而喜¶
新也師請益力曰語教則有異語理無不同子姑以子¶
<pb:KR4e0015_WYG_022-7a>¶
所知者為我言之未必無啟於余也則告之曰嗟夫高¶
莫高乎天深莫深乎淵天淵之間邈乎相懸其勢則然¶
然道大無外雖天外之天淵外之淵亦無往而不在焉¶
聖賢有見於道之流行上下昭著而不可以名言故仰¶
而觀乎鳶之飛俯而觀乎魚之躍而直指以示人于以¶
見斯道妙用雖極天之高極淵之深初無間於兩間也¶
至若聖人之徳溥博淵泉蓋其周徧而廣濶静深而有¶
本真如天而如淵此吾儒所以論天淵者若此師之所¶
<pb:KR4e0015_WYG_022-7b>¶
論雖余不甚解然亦有聞其一二試為子言之夫世界¶
無邊法亦無邊天之可見者穹然蒼然淵之可見者沈¶
然黝然夫孰度其高之極測其深之𤣥但見高虚洞徹¶
無倪無端究而言之均為一空色相不足以擬議言語¶
不能以布宣人知天之為天而不知淵亦天也人知淵¶
之為淵而不知天亦淵也故謂天淵為二固也謂天淵¶
為一亦然也萬象羣生均囿此天百川衆流悉納此淵¶
譬則萬法歸一一歸自然師其然此言乎抑否乎溥曰¶
<pb:KR4e0015_WYG_022-8a>¶
是可廣吾意大吾觀矣請書以為說¶
　　一齋説¶
盈天地間林林棼棼萬有不齊物之至衆也而一理足¶
以混而同之接於吾身千端萬變大而父子君臣小而¶
視聽食息事之至繁者也而一心足以妙而宰之蓋萬¶
物各具一理而萬理皆具一心若能窮一理之極則足¶
以盡一心之量矣雖然是特於人而觀其一耳盍亦求¶
是理之出於一原者乎原者何天而已一隂而一陽繼¶
<pb:KR4e0015_WYG_022-8b>¶
善而成性然必有不倚乎隂陽而為動静闢翕之本是¶
即其原之一而為體統一太極也故兩而為儀四而為¶
象八而為卦推而至於變化之無窮莫非一之所為惟¶
一故神惟兩故化邵子曰造化向一中分善觀天者固¶
存乎一善論人者又孰外於一哉聖人全其天之一故¶
能盡萬物之一理渾然於中而泛應曲當於外所謂一¶
本而萬殊也未至於聖則理有未全其所以操存省察¶
於動静之頃當無時無處而不致其力於一也能持其¶
<pb:KR4e0015_WYG_022-9a>¶
主一之心則敬足以養之於始能守其惟一之心則誠¶
足以實之於終夫如是則天之一與夫聖人之一舉不¶
出乎吾心之一所入之途雖異所至之域則一而已南¶
靖綜理别公以一名齋或質其説於予予以聞於先儒¶
者為廣其義君聞而遜曰吾之所謂一齋不過古人一¶
丘一壑之云姑以寓意吏隱而子推一理之當然與其¶
所以然者以為説真足以發甕雞之䝉廓管豹之見矣¶
幸為我書之將以為座隅之警遂不敢辭¶
<pb:KR4e0015_WYG_022-9b>¶
　解¶
　　寓軒解¶
黄君子維以寓名軒人咸異之或曰天地逆旅也萬物¶
過客也人亦囿於物者寓之説其有取於䝉莊氏乎或¶
曰天地堪輿也人囿於中者也必有以盡並立之理寓¶
之義其有則於聖賢者乎又有為之中說者曰知吾身¶
之為寓當盡是理之所寓君之意或在於此乎博陵林¶
某解之曰君優學躋仕所以自見者皆其積實之所發¶
<pb:KR4e0015_WYG_022-10a>¶
謂其有尚於清虚之言陋也謂其有勉於聖賢之言固¶
正矣然謂知身之寓故欲盡理之寓則亦未免於有為¶
而為之焉宜為君言哉其於軒之名均無所當也夫必¶
有居而後有寓求寓於外孰與求寓於内之為切乎軒¶
者吾身之所寓也而身又心之所寓心又理之所寓者¶
也理寓於心而為心之主心寓於身而為身之主譬則¶
身寓於軒而為軒之主也古之君子孳孳而夙興乾乾¶
而夕惕非不知安其所安也夫亦動察静養以存是理¶
<pb:KR4e0015_WYG_022-10b>¶
於一心存是心於一身焉耳反之於心而理之所存者¶
明反之於身而心之所存者正則内修矣内修則外無¶
顧慮矣夫如是故身之所寓用舍窮達夷狄患難無所¶
擇而安焉猶之軒也逺而山林近而朝市一隱一顯軒¶
固自若也繩樞甕牖丹楹刻棁或約或豐軒無擇於是¶
也是故善觀寓者必明軒之所在則内焉有以安其心¶
外焉有以安其身矣君結屋讀書古盱山中不以得於¶
身心者為己之樂而思推其藴於人遊宦江湖壯而强¶
<pb:KR4e0015_WYG_022-11a>¶
矣是軒之寓與其身之寓其地亦非一矣華顯之所歴¶
艱阻之所踣而其所守之素曽不以之而或踰焉蓋其¶
中有確然者存其視世之轇轕雜揉一無芥蔕猶游氣¶
紛擾而太虚湛然也存是理之寓與是心之寓而不恤¶
吾身之寓廓焉大觀無適不可則雖軒亦外物也寓乎¶
寓乎豈徒寓目之云乎軒乎軒乎豈徒軒庭之間乎君¶
名譽方起將隨所寓而澤於民以副朝野之屬望幸毋¶
以軒之寄傲為可安而厭於游寓之久也作寓軒解¶
<pb:KR4e0015_WYG_022-11b>¶
　文¶
　　東岡洲定光堂上梁文¶
伏以紫霞丹嶼仙洲東去有三碧玉千峰佛國南來第¶
一珠林改色錦里増輝恭惟碧玉堂頭玉海大和尚法¶
窟藩垣祖堂柱石玉麈尾劃成江海鈯斧聲飛動風雷¶
一擔挑來清淨地便張鋪席竿木隨去戲劇場儘作詼¶
諧乃睠蘭若之精廬實在枌榆之近地手中神水孰云¶
鄉關一滴之私眼底孤雲獨憶水丘數曲之舊信作事¶
<pb:KR4e0015_WYG_022-12a>¶
須憑大願力況出世曽結好因縁是用廣其隘而拔其¶
卑庶可光於前而振於後幻出南巗之勝槩永植東岡¶
之福基寳殿翬飛對釋迦老子如在其上華堂鳳翥看¶
定光古佛蹭以之中爰舉修梁敢將吉語(闕/)東海門初¶
日曈曈雲近補陀巗路地如㣼(下闕/)¶
　疏¶
　　法濟寺報恩塔疏¶
聖明地拓萬兵衞重鎮南荒隆壽峰高千佛臨遥瞻西¶
<pb:KR4e0015_WYG_022-12b>¶
土惟大臣不負靈山之付囑顧小衲敢忘厦屋之庇庥¶
戴禮真身盛揚清徳恭惟指揮副使相公詩書賢將簮¶
笏舊臣佐興運於淮淝播威名於閩越封侯萬里班較¶
尉之筆勇投起家五年魏將軍之㦸森列既申軍律之¶
嚴整每念梵教之陵夷解語鶴歸無復人民城郭聽經¶
鹿去多少烟雨樓臺坐令烏鵲之安棲喜看龍象之起¶
舞兠率陀移來天上前長者幸爾側地布金窣堵波現¶
在人間衆沙彌自能獻花酌水慈恩莫報善頌具陳伏¶
<pb:KR4e0015_WYG_022-13a>¶
願城壑金湯河山帶礪成八萬四千功徳明長壽於金¶
剛領三百六十職員致隆位於冢宰謹疏¶
　　上元天官疏意¶
天官有命斂百福以錫庶民邑牧非才精一心以事上¶
帝厥躬累職敷袵陳詞伏念臣某等質本樗蒲學多茅¶
塞繆綴名於黼座叨出宰於劍江製錦以來尺寸莫循¶
於卓魯埀衣而治涓埃曷補於唐虞兹當賜福之辰敢¶
控保安之悃伏願民生蘇息歲事豐穰桃李競春陽藹¶
<pb:KR4e0015_WYG_022-13b>¶
一堂之和氣桑麻深雨露均百里之恩波普與蒸黎同¶
綏繁祉謹疏¶
　¶
　¶
　¶
　¶
　¶
　林登州集巻二十二¶
